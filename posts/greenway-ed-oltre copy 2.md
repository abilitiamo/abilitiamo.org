---
title: 'Accompagnati da educatori, volontari, familiari e amici, i ragazzi e le ragazze di Abilitiamo hanno percorso un cammino itinerante e hanno fatto un’esperienza di vita per loro inedita.'
author: 'Socio di Abilítiamo'
date: '2021-07-01'
coverImage: '/news/greenway-controluce.jpg'
---

### Potenziare le abilità della persona con autismo attraverso l’esperienza del cammino.
*Ketty Garziano, Viviana Ballabio e Annalisa Martinelli*

Si chiama “Greenway ed oltre” ed è un progetto che si propone di potenziare le abilità della persona con autismo attraverso l’esperienza del cammino, visto anche come metafora per la transizione all’età adulta.

L’iniziativa è stata coraggiosa, innovativa e quasi unica nel suo genere. Ispirata al progetto “Con-Tatto” realizzato da Roberto Keller e Rotary Club, Abilitiamo ha ideato e portato a compimento un cammino di 4 giorni sulle sponde del Lago di Como coinvolgendo 10 persone adulte con disturbi dello spettro autistico.

Accompagnati da educatori, volontari, familiari e amici, i ragazzi e le ragazze di Abilitiamo hanno percorso un cammino itinerante e hanno fatto un’esperienza di vita per loro inedita.

Sono entrati in relazione con i propri pari, con gli accompagnatori e con le persone incontrate durante il cammino. È stata un’occasione sfidante, ma protetta, per confrontarsi con i propri limiti e migliorare le proprie capacità di adattamento, scoprendo nuove risorse in termini di comunicazione e socializzazione.

Il viaggio si è snodato su un percorso di circa 40 Km, suddiviso in 4 tappe e immerso nei luoghi più belli e suggestivi del Lario a contatto con la sua natura e bellezza. Tante le sfide lungo la strada: dalla maggiore indipendenza, alla socialità, alla crescita. Visti i risultati, questa esperienza farà parlare di sè e non potrà che essere riproposta!

Scarica il [presskit](/news/presskit-greenway.pdf) dell'evento.

###### Foto: Mattia Marzorati