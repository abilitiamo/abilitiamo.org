---
title: "Cascina Cristina: accreditamento e contrattualizazione"
author: "Socio di Abilítiamo"
date: "2022-10-17"
image: "/news/cascina-accreditamento-contrattualizzazione.jpg"
---

Dal 17 ottobre il progetto «Cascina Cristina» è stato accreditato e contrattualizzato da Regione Lombardia. La community farm per persone adulte con autismo, che può accogliere quattordici ospiti residenziali e altrettanti nel centro diurno, potrà così entrare in una nuova fase della sua storia. L'idea è nata dall'associazione Abilitiamo Autismo Odv, ente del terzo settore creato nel 2017 da cinque famiglie, che si batte dalla sua nascita per dare un aiuto concreto e un futuro agli adulti affetti da disturbi dello spettro autistico. Cascina Cristina sorge a Cantù, in provincia di Como, in una zona agricola e ricca di verde (ma ben collegata con il centro abitato) per dare agli ospiti la possibilità di realizzare un progetto di vita.

«Lo scopo è quello di sopperire, almeno in parte, alla grave mancanza di servizi per promuovere davvero tutte le abilità intrinseche degli adulti autistici – spiega la presidente di Abilitiamo, Annalisa Martinelli – Noi vogliamo che diventino sempre più attori e registi della propria vita e questo è possibile solo con interventi prolungati e un percorso a tutto tondo nei diversi aspetti della vita. Avvalendoci delle ultime evidenze scientifiche e di professionisti altamente specializzati potremo aiutare a migliorare quei problemi comportamentali che spesso sono purtroppo alla base dell'isolamento sociale».

Questo polo multifunzionale per l'autismo nasce all'interno di una Cascina lombarda dell'800 completamente restaurata e riqualificata, al cui interno si avrà una soluzione abitativa per quegli adulti autistici per i quali è sufficiente una gestione diurna, ma prevede anche uno spazio per dare un sollievo temporaneo a quelle famiglie che attraversano un periodo complicato con il loro figlio autistico. Nelle prossime settimane, con la concretizzazione degli accordi con l'Ats Insubria e con i servizi sociali dei comuni del territorio, si entrerà ufficialmente nella seconda fase di questo progetto pilota, che grazie a una rete di specialisti creata negli anni permetterà una presa in carico a 360 gradi della persona affetta da disturbi dello spettro autistico. Cascina Cristina ha aperto le sue porte ai primi ospiti lo scorso mese di agosto. Al suo interno è attivo un team di educatori professionali, un presidio infermieristico, una direzione sanitaria e sono garantiti anche dei servizi trasversali come pasti e lavanderia.

:)
